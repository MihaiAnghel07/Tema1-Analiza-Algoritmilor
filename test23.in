Unul dintre obiectivele importante ale sistemului de învăţământ este acela de a pregăti
individul pentru viaţă, pentru cerinţele situate dincolo de şcoală. Astăzi, la toate nivelurile şi într-o
mulţime de moduri, comunicarea şi interacţiunea sunt prezente în experienţa cotidiană a fiecăruia.
 Cerinţa primordială a educaţiei actuale este de a asigura o metodologie diversificată bazată
pe îmbinarea activităţilor de invăţare şi de muncă independentă, cu activităţile de cooperare şi de
învăţare în grup. Activitatea educativă depinde în mare măsură de atitudinea educatorilor, de modul
în care aceştia înţeleg să-şi modernizeze demersul, de strategiile didactice, care permit trecerea de la
designul instrucţional la planul acţional; metodele interactive sunt instrumente eficiente pe care
profesorii, diriginţii si învăţătorii le pot utiliza pentru a face intervenţia educativă mai atractivă,
pentru a-i ajuta pe elevi să emită judecăţi de valoare pertinente, argumentate, să-şi dezvolte gândirea
critică, să interrelaţioneze, să se dezvolte personal.
Evoluţiile de cunoaştere şi din viaţa societăţilor au dus în deceniile recente la schimbarea
profundă a imaginii asupra omului. Nici conceptul omului ca fiinţă raţională (derivat din tradiţia
platoniciană), nici cel al omului ca fiinţă capabilă de muncă (alimentat de viziunile
industrialismului), nici ideea omului ca fiinţă reflexivă (susţinută de fenomenologie) nu au mai
rezistat. Ele s-au dovedit limitative, iar un nou concept al omului se configurează deja. Astăzi, în
orice caz, un concept al omului ce ignoră dimensiunea comunicării nu mai face faţă în confruntarea
cu noile experienţe de cunoaştere şi de viaţă.
1

 Problematica argumentării nu este doar extrem de complexă, ci şi de mare actualitate. În
contextul vieţii contemporane în care predomină paradigma informaţional- comunicaţională, analiza
actelor argumentative este necesară. Logica, retorica, teoria comunicării, psihologia, morala,
pragmatica, teoria discursului, lingvistica enunţării sunt doar câteva dintre discipline sau orientări
actuale în ştiinţele limbajului care fac din argumentare obiect de cercetare.
Proiectul de cercetare se justifică prin faptul că vine în sprijinul tuturor cadrelor didactice care
doresc să-şi perfecţioneze activitatea didactică prin organizarea unor activităţi care să-i pregătească
pe elevi să-şi îmbunătăţească discursul de tip argumentativ pentru a face faţă cerinţelor mereu
diferite ale unei societăţi în continuă schimbare în care a-ţi susţine propriul punct de vedere este un
drept democratic.
Argumentarea este importantă atât în discursul oral, cât şi în cel scris. Elevul trebuie să aibă
în vedere că orice text are două componente: componenta informativă şi componenta persuasivă.
Prin cea din urmă, elevul îşi asumă rolul aceluia care descrie, explică, demonstrează, convinge şi
influenţeaza opinii şi acţiuni. Astfel, capacitatea de argumentare este vitală, pentru că orice text, fie
că povesteşte întâmplări, fie că descrie obiecte sau explică fenomene are o componentă
argumentativă. În viaţa cotidiană, argumentarea este la fel de utilă, ajutând elevul să se descurce în
societate. De exemplu, el poate argumenta de ce acţiunile lui au fost adecvate unei anumite situaţii,
de ce trebuie să meargă într-un anume loc sau să vadă un anumit spectacol, de ce a luat o notă mai
puţin bună, de ce îi trebuie un anumit produs, de ce e necesar să citească o anumită publicaţie etc. 

